ARBEJDSMARKEDSPLADSENS VIDENBANK (ARVID)
Resume
Medlemmet var grænsearbejder, og skulle som helt ledig have ydelser fra sit bopælsland, Sverige.
Han blev helt ledig efter ophør af arbejde som tilkaldevikar i Danmark, hvor han var timelønnet.
Der var ikke længere en kontraktmæssig tilknytning til arbejdsgiveren, der kunne begrunde delvis
eller periodevis ledighed, da medlemmet ikke var omfattet af et opsigelsesvarsel og ikke indgik i en
fast vagtplan.
Afgørelse i din sag om dagpenge i Danmark eller Sverige
Ankestyrelsens Beskæftigelsesudvalg har i møde truffet afgørelse i din sag om, hvorvidt du har ret
til dagpenge i Danmark.
Resultatet er
Det betyder, at du ikke har ret til dagpenge fra din danske a-kasse fra 23. august 2010.
Begrundelsen for afgørelsen
Beskæftigelsesudvalget finder, at du er fuldt ledig grænsegænger fra 23. august 2010, hvor dit
arbejde hos [arbejdsgiver] ophørte.
Vi finder ikke, at du fra 23. august 2010 har en sådan tilknytning til [arbejdsgiver], at du kan
betragtes som delvis eller periodevis ledig.
Vi har lagt vægt på, at du er bosat i Sverige, at du har arbejdet hos [arbejdsgiver] i varierende
omfang fra 20. maj 2010, at du er timelønnet, at du først efter 9 måneders ansættelse er omfattet
af et opsigelsesvarsel, og at du den 23. august 2010 ikke havde været ansat hos [arbejdsgiver] i 9
måneder.
Vi har videre lagt vægt på, at du bliver tilkaldt, når der er brug for din arbejdskraft, at du ikke er
omfattet af en vagtplan, og at du fra 23. august 2010 ikke havde arbejde for [arbejdsgiver].
Dine oplysninger om, at du fortsat er i besiddelse af nøgler og uniform fra [arbejdsgiver], kan ikke
føre til et andet resultat.
Vi har lagt vægt på, at du den 23. august 2010 ikke havde en ny aftale om arbejde med
[arbejdsgiver], samt at du overfor virksomheden ikke ville være forpligtet til at tage arbejdet, hvis
virksomheden tilbød dig arbejde.
En person, der har bopæl i et EU-land, og som arbejder i et andet EU-land, er omfattet af reglerne
om social sikring i beskæftigelseslandet.
Ved fuld ledighed bliver personen imidlertid omfattet af reglerne i bopælslandet. Det betyder, at
ydelser i forbindelse med ledighed skal udbetales af bopælslandet.
Personen kan kun være omfattet af reglerne i ét land ad gangen.
Bemærkninger til klagen
Du har oplyst, at det er urimeligt, at du betaler i en dansk arbejdsløshedskasse, mens du er i
arbejde, og at du ved fuld ledighed skal have ydelser fra Sverige. Du har oplyst, at du mener du ville
kunne få bedre rettigheder ved at få dagpenge i Danmark.
Vi bemærker, at dine bemærkninger ikke kan føre til et andet resultat, da du ikke kan opnå bedre
rettigheder end lovgivningen tilskriver.
Du har ret til at stille dig til rådighed for det danske arbejdsmarked. Du kan kontakte et dansk
jobcenter, som kan vejlede dig herom.
Bemærkninger i øvrigt
Vi har med denne afgørelse ikke taget stilling til din ret til dagpenge i perioden fra 20. maj 2010 til
23. august 2010.
Du vil modtage en afgørelse om din ret til dagpenge i ovennævnte periode. Du kan klage over a-
kassens afgørelse.
Oplysninger i sagen
Vi har afgjort sagen på grundlag af:
Retsregler
Vi har truffet afgørelse efter Forordning (EF) nr. 883/2004 om koordinering af de sociale
sikringsordninger
Vi henviser til:
• artikel 1, litra f og k om definitioner af grænsegænger og bopæl
• artikel 11, stk. 1 og stk. 3, litra a, c og e, om lovvalg
• artikel 65, stk. 1-3, om hvornår man har ret til dagpenge i arbejdslandet og i
bopælslandet
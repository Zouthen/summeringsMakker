Dagpengeret, fleksibel genoptjening
Resumé

Medlemmet kunne ikke forlænge dagpengeperioden med timer, der var indberettet til indkomstregisteret af FactoFly ApS, fordi timerne ikke var optjent i et sædvanligt beskæftigelsesforhold.

FactoFly ApS stod for det administrative arbejde for medlemmets selvstændige virksomhed (CVR-nr.). FactoFly ApS indberettede indtægten som A-indkomst med arbejdsmarkedsbidrag til indkomstregisteret.
Dokument

...

Vi er kommet frem til:

Du kan ikke forlænge dagpengeperioden med timer, der er indberettet til indkomstregisteret af FactoFly ApS.

...

Begrundelse

Du kan ikke forlænge dagpengeperioden med timer, der er indberettet til indkomstregisteret af FactoFly ApS, fordi timerne ikke er optjent i et sædvanligt beskæftigelsesforhold.

Når den ordinære dagpengeperiode er udløbet, har et medlem ret til at få forlænget dagpengeperioden på baggrund af løntimer, som er registreret på beskæftigelseskontoen.

Det kan du se i § 56, stk. 1, i lov om arbejdsløshedsforsikring m.v., jf. lovbekendtgørelse nr. 234 af 10. februar 2022 (loven).

Kun løntimer, som kan medregnes til at opfylde beskæftigelseskravet, kan registreres på beskæftigelseskontoen.

Det kan du se i § 55 a, stk. 1, i loven.

Beskæftigelseskravet kan opfyldes på baggrund af løntimer, der er indberettet til indkomstregisteret. Kun løntimer, der er optjent i et sædvanligt beskæftigelsesforhold, der er i overensstemmelse med gældende overenskomster eller i øvrigt er udført på almindelige løn- og arbejdsvilkår, kan medregnes.

Det kan du se i § 53, stk. 9, nr. 1, i loven.

Grundlaget for afgørelsen:

    Du driver selvstændig virksomhed med [navn, CVR-nr.].
    Der er indberettet 1 løntime til indkomstregisteret af FactoFly ApS i marts 2022.

Vi har lagt vægt på, at FactoFly ApS tilbyder at stå for det administrative arbejde for personer, der driver selvstændig virksomhed. FactoFly ApS indberetter herefter indtægten som A-indkomst med arbejdsmarkedsbidrag til indkomstregisteret.

Vi har også lagt vægt på, at det fremgår af FactoFly ApS' hjemmeside, at man som udgangspunkt ikke er i et tjenesteforhold med FactoFly ApS.

Vi har desuden henset til, at FactoFly ApS ikke fører tilsyn med eller har instruktionsbeføjelser over for dig.

Det er vores vurdering, at FactoFly ApS ikke kan anses for at være din arbejdsgiver. Der er derfor ikke tale om et sædvanligt beskæftigelsesforhold.

Du har oplyst: 

    Du ønsker at klage over afgørelsen.

Dine oplysninger er indgået ved behandlingen af din klagesag, men kan ikke føre til et andet resultat.

Du kan ikke få en bedre ret end efter reglerne.

Det betyder, at du ikke kan forlænge dagpengeperioden med timer, der er indberettet til indkomstregisteret af FactoFly ApS.

...
Retskilder

Lov om arbejdsløshedsforsikring, § 56, stk. 1, § 55 a, stk. 1 og § 53, stk. 9, nr. 1. 
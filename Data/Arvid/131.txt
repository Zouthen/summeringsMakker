Medlemskab, optagelse, nyuddannet
Resumé

Medlemmet havde ikke ret til at omgøre sit valg om at blive nyoptaget i a-kassen på baggrund af afsluttet uddannelse.

Medlemmet søgte om optagelse som dimittend inden for fristen på 2 uger. Medlemmet var tilstrækkeligt vejledt om muligheden for at beholde rettigheder som lønmodtager eller at blive genoptaget på baggrund af afsluttet uddannelse.

Der er i reglerne ikke hjemmel til at ændre valget af rettigheder i a-kassen, når fristen er overskredet.
Dokument

...

Ankestyrelsens Beskæftigelsesudvalg har nu afgjort din sag.

Resultatet er:

    Du har ikke ret til at omgøre dit valg om at blive nyoptaget i a-kassen på baggrund af din uddannelse.

Det betyder, at vi stadfæster CKA’s afgørelse, da vi er kommet til samme resultat.

...

Begrundelsen for afgørelsen

Sådan vurderer vi sagen

Vi vurderer, at du i forbindelse med afslutning af din uddannelse blev tilstrækkelig vejledt af a-kassen om dine muligheder for at blive optaget enten ved at beholde dine rettigheder som lønmodtager eller at blive genoptaget på baggrund af uddannelse.

Hvad er afgørende for resultatet

Du afsluttede din uddannelse den 21. juni 2021.

Vi lægger vægt på, at a-kassen den 15. maj 2021 sendte dig et brev om afslutning af uddannelse og medlemskab af a-kassen. Det fremgår af brevet, at du kan vælge mellem at beholde dine rettigheder i a-kassen som lønmodtager eller at blive genoptaget som nyuddannet. Brevet var vedlagt en beskrivelse af forskellene på de to regelsæt.

Vi lægger også vægt på, at du den 31. maj 2021 sendte din ansøgning om optagelse i a-kassen som nyuddannet og at a-kassen den 30. juni 2021 sendte dig et brev, hvor din dagpengesats som dimittend fremgår.

Du kontaktede den 14. juli 2022 a-kassen og spurgte, hvorfor du havde fået dimittendsats, når du havde haft arbejde under din elevtid.

Du oplyser, at du i forbindelse med afslutningen af din uddannelse blev vejledt af a-kassen om at udfylde en blanket på a-kassens hjemmeside. Du vidste ingenting om reglerne, men blev guidet af en medarbejder fra a-kassen til, hvad du skulle klikke på. Du mener, at a-kassen ikke har vejledt dig godt nok.

Ifølge notater fra a-kassen kontaktede du a-kassen den 24. juni 2021 og oplyste, at du var blevet færdig med din uddannelse. A-kassen vejledte dig til at melde dig ledig og udfylde en ledighedserklæring.

Dine oplysninger fører derfor ikke til en ændret vurdering af sagen, da der i sagen ikke er dokumentation for, at du kontaktede a-kassen forud for den 31. maj 2021, hvor du sendte ansøgningen om optagelse på baggrund af uddannelse.

En ansøgning om at blive nyoptaget i a-kassen på baggrund af uddannelse skal senest ske to uger efter uddannelsens afslutning. Din uddannelse blev afsluttet den 21. juni 2021. Fristen udløb derfor den 5. juli 2021.

Reglerne giver ikke mulighed for at ændre valget af rettigheder i a-kassen, når fristen er overskredet.

Mødebehandling
Sagen er behandlet på møde. På mødet stemmer deltagerne om resultatet. Der er ikke enighed om afgørelsen. En mødedeltager mener, at a-kassens vejledning har været mangelfuld, da den ikke har imødekommet medlemmets informationsbehov i forhold til kompleksiteten af reglerne, og at a-kassen burde have undersøgt, om medlemmet kunne være berettiget til at få beregnet en individuel dagpengesats.

...

Oplysninger i sagen

Vi har afgjort sagen ud fra:

    Oplysninger, vi har fået fra CKA.
    CKA’s afgørelse af 8. august 2022.
    Klagen af 11. august 2022 til Ankestyrelsens Beskæftigelsesudvalg.
    CKA’s genvurdering.

Ankestyrelsens Beskæftigelsesudvalg har ikke modtaget yderligere oplysninger efter genvurderingen.

...
Retskilder

Lov om arbejdsløshedsforsikring, § 54, stk. 1 og § 65. 

Bekendtgørelse nr. 1170 af 25. november 2019, ændret ved bekendtgørelse nr. 72 af 28. januar 2020, om en a-kasses pligt til at vejlede m.v., § 3.
Medarbejdende ægtefælle
Resumé

Vejledende udtalelse om medarbejdende ægtefælle med en lønaftale efter § 25 A i kildeskatteloven.

Det er kun muligt for ægtefæller at indgå en lønaftale efter § 25 A i kildeskatteloven, hvis virksomheden er personligt ejet. Det betyder, at der ikke kan indgås en lønaftale, hvis virksomheden drives i selskabsform.
Dokument

...

Vi kan generelt udtale følgende:

En erhvervsmæssig aktivitet anses for selvstændig virksomhed, hvis aktiviteten har et erhvervsmæssigt formål, og medlemmet har eller har haft personligt arbejde med aktiviteten.

Det er desuden en betingelse, at aktiviteten er udført af medlemmet som medarbejdende ægtefælle uden lønaftale efter kildeskatteloven.

Det fremgår af § 57 a, stk. 1, nr. 4, i lov om arbejdsløshedsforsikring m.v., jf. lovbekendtgørelse nr. 234 af 10. februar 2022 (loven) og § 2, stk. 1, nr. 4, i bekendtgørelse nr. 1182 af 26. september 2018 om selvstændig virksomhed i dagpengesystemet.

En medarbejdende ægtefælle, der har indgået en lønaftale efter kildeskattelovens § 25 A, anses for at være lønmodtager.

Bestemmelsen gælder alene for medarbejdende ægtefæller, som uden at være medejer arbejder i ægtefællens virksomhed. Det er en betingelse, at medlemmet dokumenterer over for a-kassen, at der foreligger en lønaftale.

Det følger af praksis, som er beskrevet i afsnittet "Medarbejdende ægtefæller" under overskriften "Til § 2" i vejledning nr. 9808 af 26. september 2018 om selvstændig virksomhed i dagpengesystemet.

Ankestyrelsens Beskæftigelsesudvalg traf den 29. maj 2020 afgørelse om, at det er tilstrækkeligt dokumenteret overfor a-kassen, at der foreligger en lønaftale efter kildeskattelovens § 25 A, når medlemmet har fået indberettet A-indkomst med arbejdsmarkedsbidrag til indkomstregisteret.

Det fremgår også af afgørelsen, at der er tilstrækkelig dokumentation for en lønaftale, hvis det fremgår af medlemmets årsopgørelser, at medlemmet er beskattet som lønmodtager og ikke som selvstændig erhvervsdrivende.

Vi kan henvise til afgørelsen, som er publiceret i Arvid (20-073-0022).

Vi bemærker, at det kun er muligt for ægtefæller at indgå en lønaftale efter § 25 A i kildeskatteloven, hvis virksomheden er personligt ejet. Det betyder, at der ikke kan indgås en lønaftale, hvis virksomheden drives i selskabsform.

...
Retskilder

Lov om arbejdsløshedsforsikring, § 57 a, stk. 1, nr. 4.

Bekendtgørelse nr. 1182 af 26. september 2018 om selvstændig virksomhed i dagpengesystemet, § 2, stk. 1, nr. 4. 

Vejledning nr. 9808 af 26. september 2018 om selvstændig virksomhed i dagpengesystemet, "Til § 2".